---
title: "Фінал схеми на 414 млн: ДАСУ знайшла нові порушення і зобов’язала розірвати договір"
description: "Після втручання Офісу НГА аудитори провели перевірку і виявили, що окрім проблем з бюджетом, підрядник збирався класти «холодний асфальт». Служба відновлення має розірвати угоду."
pubDate: 2026-01-21
image: "https://tvoemisto.tv/media/gallery/full/s/k/skole_c891b.jpg"
tags: ["Перемога", "ДАСУ", "Львівщина", "Аудит", "AzVirt MMC"]
---

**Тиждень тому ми опублікували розслідування [«Фантомний ремонт на 414 млн»](/news/skole-slavsko-roads), де повідомили про підписання сумнівного контракту на ремонт дороги Т-14-24 Сколе – Славське. Тоді Офіс НГА застерігав: угода базується на фіктивному бюджеті та документах з ознаками підробки. На наш сигнал миттєво відреагувала держава. Західний офіс Держаудитслужби (ДАСУ) провів моніторинг, який не лише підтвердив незаконність угоди, а й викрив нові критичні порушення, що могли призвести до руйнування дороги.**

Після публікації нашого розслідування до процесу долучилася Галицька окружна прокуратура міста Львова. Спільний тиск громадськості та правоохоронців змусив аудиторів детально перевірити закупівлю **UA-2025-08-18-011060-a**.

Висновки державного фінансового контролю від 20 січня 2026 року свідчать: проблема була значно глибшою, ніж здавалося на перший погляд.

### Що знайшли аудитори: «Холодний асфальт» за 414 мільйонів

Окрім фінансових ризиків, про які ми писали раніше, ДАСУ виявила грубе технічне порушення, на яке закрила очі Служба відновлення у Львівській області.

Аудитори встановили, що згідно з документацією переможця AzVirt MMC, асфальтобетонна суміш мала постачатися із заводу в м. Миколаїв (Львівська обл.). Розрахунковий час доставки суміші до місця ремонту складає **2 години 57 хвилин**.

<iframe width="100%" height="400" src="https://www.openstreetmap.org/export/embed.html?bbox=22.9548769745725%2C48.64379380257034%2C23.993084982385003%2C49.249874645561256&amp;layer=mapnik" style="border: 1px solid black"></iframe><br/><small><a href="https://www.openstreetmap.org/?#map=10/48.9478/23.4740"></a></small>

Однак державний стандарт ДСТУ 8976:2020 чітко регламентує: термін від приготування суміші до її укладання **не повинен перевищувати 2 години**.

Це не просто бюрократична причіпка. Це питання безпеки водіїв та ефективності використання наших податків. Якщо асфальт "їде" до об'єкта довше норми, він втрачає температуру та властивості. Укладання такої суміші означає, що нове покриття почне кришитися вже за кілька місяців. Фактично, за 414 мільйонів гривень громада отримала б неякісну дорогу, яка знову потребувала б ремонту наступного року.

### Приховані умови для «своїх»

Аудитори також викрили маніпуляції, які обмежували чесну конкуренцію.
В оголошенні про закупівлю Замовник вказав сувору умову: розрахунок виключно як **післяоплата**. Це відлякує багатьох чесних підрядників, які не можуть дозволити собі працювати "в борг" місяцями.

Проте, як виявили фахівці ДАСУ, у проєкті договору, "схованому" в глибині документації, раптом з'являється пункт про можливість **авансу (попередньої оплати)**. Такі подвійні стандарти створюють нерівні умови: "чужі" думають, що грошей не буде, а "свої" знають, що можна отримати аванс.

### Вердикт: розірвання договору

Західний офіс Держаудитслужби офіційно констатував порушення вимог п. 44 Особливостей здійснення публічних закупівель.

У висновку моніторингу зазначено чітке зобов’язання:
> *Здійснити заходи щодо усунення виявлених порушень шляхом припинення зобов’язань за укладеним договором, зокрема, шляхом письмового звернення до ТОВ «АЗВІРТ» (AzVirt MMC) щодо розірвання договору.*

Служба відновлення має 5 робочих днів на виконання цього рішення.

### Що далі?

Рішення ДАСУ — це перемога. Завдяки вчасному реагуванню Офісу НГА та роботі аудиторів, ми зупинили витрату майже пів мільярда гривень на проєкт, який був проблемним і з фінансової, і з технічної точки зору.

Юристи Офісу НГА продовжують тримати справу на контролі:
1.  Ми відстежуємо факт офіційного розірвання договору в системі Prozorro.
2.  Кримінальне провадження щодо ймовірної підробки документів, про яке ми повідомляли в попередньому матеріалі, залишається актуальним.

Ця справа доводить: пильність громади змушує систему працювати.
